---
title: Am urcat Muntele Fuji!
description: 
date: 2024-08-04
image: 2024_05_12-tura-suceagu.jpg
comments: true
authors: [alina, daniel]
---

Sunt vreo 30 și ceva de ani de când îmi doresc să văd Japonia și vreo 15 de când a început să mă sape zilnic dorința de a urca pe Fuji. Contextele sunt de familie, de ce am citit, de gust de arte marțiale, ce am mai scris, ce am trăit... În ultimii 3 ani dorința de ascensiune mi-a devenit un prag peste care era imperios necesar să trec, altfel simțeam că mă blochez în toate felurile (fizic, mental, spiritual). Un prag cât un munte de aproape 4000 de metri înălțime. 

Cum să fac să îl trec? Nu mai mergea cu visul, cu zborul... A trebuit să muncesc din greu și foarte practic. 

Gândindu-mă mereu la forma lui perfect conică, la legătura pe care o face el între cer și pământ, între zei și oameni, dormindu-și somnul poetic și sacru de vulcan totuși activ (în Japonia chiar și un vulcan este inadmisibil să-și arate sentimentele), în anii recenți care au trecut mi-a fost mai greu să nu îl urc, decât să o fac. 

Visam la  perfecțiunea lui, înconjurat de gulerul  de nori și de luminile intense oranj ale răsăritului de soare, alături de cocori și cer.. cum îl vedeam în opere poetice, filosofice, sacre... Fuji-san, cum este numit în mod familiar, este considerat un loc sacru, asociat cu budismul și shintoismul, cele două principale religii ale Japoniei. El este considerat un "munte ascultător", capabil să aducă noroc, purificare spirituală și iluminare. 

⛩️Munca spirituală și psihică pentru ascensiunea  pe Fuji am început-o de câțiva ani buni, dar pregătirea fizică mai serioasă am început-o cam de 6 luni. A trebuit să îmi antrenez musculatura, articulațiile, răbdarea și stoicismul, respirația... (urma să urc la aproape 4000 m) și, cel mai important, capacitatea de a face efort în continuare, pe durere. Să nu mă opresc. Să nu cedez. Să continui, să urc, mereu. Îi mulțumesc lui Alin că m-a învățat, aproape zilnic, cu stoicismul și răbdarea lui, despre toate acestea. Și am reușit! 🎇🗻

Niciodată nu e prea târziu pentru nimic. M-am gândit inițial să nu povestesc foarte mult despre asta. Dar Tudor al meu mi-a spus: "Orice om care reușește să urce Everestul, scrie apoi despre asta. Mama, Fuji este Everestul tău!.. Scrie!" 📚🖋

Voi scrie, poate, mai mult la un moment dat. Ascensiunea a fost grea și în două etape. Grea a fost și coborârea.

În prima zi am străbătut sinuos baza muntelui cu vegetație luxuriantă de pini, cedri, chiparoşi şi castani cu autocarul până la 2100m, adică până la borna 5 din 10. Acolo am făcut pregătiri, am fost alimentați specific pentru urcare, ne-am pus la punct echipamentul montan (bocanci serioși, straturi termice, haine impermeabile, mănuși de iarnă, frontale, câte 4 l de apă, bănuți mici pentru toalete...) și am început escaladarea până la 3400 m. Faza aceasta a durat cam 8 h... ascesiune destul de grea, pe pietre în pantă abruptă. Am avut lângă noi doi ghizi. Ghidul nostru român Andrei, un om minunat care a întreținut o atmosferă de optimism deși avea la el multe butelii de oxigen (știa el de ce din anii trecuți..) și un ghid montan japonez.

Nu a fot deloc ușor, dar am făcut bine câteva lucruri: am fost pregătită fizic și mental, m-am îmbrăcat corect de munte așa cum mi-a tot spus Daniel, am încercat să aplic tot ce am învățat la antrenamentele cu Alin și m-am ținut scai de ghidul japonez. Îi imitam cadența pașilor și a respirațiilor. El știa ritmul ascensiunii să ne putem adapta progresiv la efort și la aerul rarefiat. Greu și cu răbdare. 

Mi-a plăcut mult tăcerea confortabilă cu care urcam. Deși eram împreună cei din grup, fiecare era totuși singur acolo, pe muntele sacru. Fiecare tăcut cu gândurile lui, cu durerile, cu împlinirile și neîmplinirile, cu visul pe cale să se împlinească. Eram martorii unor priveliști impresionante: terase de lavă, altare shinto, cratere vulcanice adormite, pini, trandafiri și azalee într-o atmosferă de mister și măreție. Călcam pe pietre grele gri și pe lava poroasă în două culori: roșu și negru. Se mai zăreau ceva flori galbene necunoscute mie până acum care, mi s-a spus, cresc doar acolo, pe Fuji.

Seara în jurul orei 20 și ceva am ajuns la borna 8, la 3400m, unde ne-am odihnit un pic la orizontală, îmbracați cum eram sub câte 2 pături, într-un refugiu neîncălzit, cu încă alti mulți oameni obosiți și ei. Era frig. Unii dintre noi sufereau deja de hipoxie și aveau manifestări îngrijorătoare sau bizare, după caz 🙂 . Eu nu am avut. Nu mă durea nimic, nu îmi era frig și respiram bine. Mă întrebam sincer dacă totuși nu delirez despre asta. Ceilalți îmi spuneau că nu. 🙂
La 1 noaptea s-a dat "trezirea" să plecam mai departe. Ploua tare, așa că a trebuit să ne punem pe noi tot ce aveam impermeabil. Cu frontalele, în plin întuneric, pe un munte copleșitor, ne-am continuat ascensiunea pe cea mai grea porțiune. Doar 350 m altitudine de străbătut în 2 h și ceva.. dar a început vijelia. Vântul orizontal și rece ne ridica pelerinele și încerca să ne zburătăcească trupurile și gândurile. Noi încercam să ne ținem în picioare în șir indian (că atât permitea poteca îngustă) și apoape unii de alții să părem un pic mai puternici în fața vântului și ploii reci. Știam că era risc de hipotermie. Eram în continuare destul de tăcuți, să ne prezervăm energia de data asta. În fiecare an pe muntele Fuji mor din cauza hipotermiei în medie 4 persoane.

Am avut și noi în grup persoane care au făcut hipotermie.. și care au cerut și oxigen... S-au rezolvat toate cu happy end. Am ajuns toți sus, la 3776m altitudine, în jurul orei 4 dimineața. Eu m-am simțit perfect până sus, calmă, caldă și plină de energie. Nu simțeam oboseala, nu mă sufocam. Parcă eram într-un delir al neoboselii veșnice. Aveam o dorință arzătoare: să ajung la Oficiul Postal de acolo și să trimit vederi! multe vederi! aveam cu mine o grămadă de adrese și în timpul ascensiunii îmi repetam în gând ce voi scrie fiecăruia! 🙂

Evident că oficiul poștal era închis pe vijelia aceea și pe mine m-au privit ca pe o nebună când am întrebat de el. Mi s-a spus: la anul! Hm. Se spune că un om înțelept urcă pe Fuji o dată în viață și un nebun de două ori. Voi fi eu oare o nebună?

🌄Nu am fost răsplătită cu un răsărit de soare din acela plin de culoare, serenitate și perfecțiune. Nu aceasta mi-a fost răsplata. Am fost răsplătită cu propria experiență de a reuși și am învățat mai multe despre răbdare, stoicism, autocontrol, despre a îndura totul cu calm până la reușită. 

Am reușit să ajung în vârf dar acum trebuia să reușesc să și cobor. 
Coborârea mi s-a părut mult mai grea decât urcarea. A fost pe alt traseu, nu pe pietre mari, ci pe pietricele mici de lavă în care te înfundai. 7 h de coborâre constantă și abruptă prin ploaie, în care m-au durut foarte tare genunchii, articulațiile șoldurilor și unghiile de la picioare. Frânam cu toate, deși încercam să le pun la muncă pe rând. 

Am ajuns jos plângând la propriu. De dureri fizice și de fericire. 
Un munte copleșitor din multe și nebănuite puncte de vedere.. La final m-a copleșit o stare de liniște sufletească profundă. Cred că asta am căutat acolo. Când am început ascensiunea nu îmi era poate foarte clar ce caut eu acolo. 
La final însă am simțit ce găsisem pe muntele sacru: liniștea adâncă și încrederea că de aici încolo pot orice.

{{< gallery match="gallery/*" sortOrder="desc" rowHeight="150" margins="5" thumbnailResizeOptions="600x600 q90 Lanczos" showExif=true previewType="none" embedPreview=true loadJQuery=true >}}

{{< gpx "2024-07-15-up.gpx" "2024-07-15-down.gpx" >}}
